### Szanowni Państwo,

Z przyjemnością aplikuję na stanowisko **Technik Automatyk**, które zostało ogłoszone na Państwa stronie internetowej.

Moje umiejętności i wykształcenie skupione są głównie wokół informatyki, programowania, w szczególności systemów webowych; postanowiłem jednak poszerzyć zakres poszukiwania pracy o obszar produkcji i automatyzacji, które leżą w obszarze moich zainteresowań i umiejętności. Z tego powodu w moim CV jest dużo elementów związanych z technologiami internetowymi. Postanowiłem nie zmieniać znacznie CV, ponieważ jestem przekonany, że umiejętność programowania komputerów pomaga w rozwiązywaniu wszelkich problemów technicznych.

Jako programista nieustannie korzystam z nowych, nieznanych mi wcześniej narzędzi, bibliotek, frameworków itd., które wymagają poznania poprzez czytanie dokumentacji, analizę przykładowych implementacji i własne eksperymentowanie. Ta umiejętność niewątpliwie przyda się w poznaniu nowych, nieznanych mi wcześniej zagadnień związanych z pracą na tym stanowisku.

Przed rozpoczęciem studiów miałem okazję pracować na stanowiskach, które z pewnością mogły przynieść mi użyteczne doświadczenie w kontekście tej aplikacji:

+ Pracowałem jako pracownik produkcji w firmie zajmującej się produkcją oświetlenia LED. Moja praca odbywała się głównie w warsztacie, gdzie korzystając z różnych maszyn, przygotowywałem zamówione elementy oświetlenia.
+ Kolejnym użytecznym w tym kontekście stanowiskiem, które zajmowałem, był serwisant w sklepie/serwisie rowerowym. Moja działalność dotyczyła diagnozowania i naprawy rowerów, które przyprowadzali klienci, jak i konserwacji/naprawy rowerów używanych, sprowadzonych z zagranicy w celu sprzedaży.

Mieszkam w Nysie, więc niewątpliwie krótka droga dojazdu jest obopólną korzyścią.

Jestem przekonany, że działalność Państwa firmy, polegająca na odzysku użytecznych materiałów ze zużytych baterii, jest trafna i przyszłościowa ze względu na ciągły wzrost wykorzystania baterii w wielu urządzeniach (nie tylko pojazdach).

Ponadto chciałbym zaznaczyć chęć pracy na podobnym stanowisku, jeżeli to okazałoby się niedostępne, np. Technik Mechanik, Technik Elektryk lub inne.

Dziękuję za rozpatrzenie mojej aplikacji i czekam na możliwość rozmowy kwalifikacyjnej.

**Patryk Jaseniuk.**